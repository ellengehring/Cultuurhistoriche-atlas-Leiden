# Cultuurhistoriche-atlas-Leiden

De waarderingskaart cultuurhistorisch erfgoed geeft een overzicht van de waarde van cultuurhistorische resten die in Leiden nog aanwezig of (in structuur) herkenbaar zijn. Wat in de loop der tijd verdwenen is en ook niet meer als structuur/relict herkenbaar is, staat niet op deze kaart. De kaart is onderdeel van de cultuurhistorische atlas van Leiden. Deze atlas maakt de ontstaansgeschiedenis en ontwikkeling van de stad door middel van kaarten zichtbaar. Ook geeft het een overzicht van nog aanwezige cultuurhistorische resten, zodat deze beter beschermd en behouden blijven. Daarmee zet de gemeente Leiden cultuurhistorisch erfgoed op de kaart als uitgangspunt én inspiratiebron voor nieuwe ontwikkelingen in de stad.
 
Kaartlagen
De waarderingskaart cultuurhistorisch erfgoed is opgedeeld in een aantal kaartlagen. Deze kaartlagen zijn ingedeeld in de volgende categorieën:
1. Waterstaat
2. Groen
3. Infrastructuur
4. Ontginningsstructuren
5. Zichtlijnen

Al deze waarderingskaarten zijn gebaseerd op een inventarisatie. De resultaten van deze inventarisatie zijn weergegeven in informatiekaarten. Hierbij bestrijken we de gehele bewoningsduur van de regio, vanaf de prehistorie tot het jaar 1968. Relicten van latere datum staan niet op de kaart. De informatiekaarten geven alle cultuurhistorische resten weer die in Leiden aanwezig zijn of zijn geweest. Op de informatiekaarten zijn dus ook de verdwenen objecten weergegeven.
 
Waarderingskader
Alhoewel veel historische elementen in de loop der tijd zijn verdwenen, zijn er op veel plaatsen in de stad resten uit het verleden in meer of mindere mate nog steeds zichtbaar. Voor al deze zichtbare elementen is vastgesteld hoe waardevol ze zijn.
Op dit moment is er van een algemeen geaccepteerd waarderingskader voor cultuurhistorische objecten anders dan voor rijksmonumenten en archeologische vindplaatsen nog geen sprake. Ten behoeve van dit project is zijn twee waarderingskaders opgesteld: voor gebouwd en overig erfgoed. 

Het waarderingskader voor gebouwd erfgoed bevat de volgende criteria:
A. Gaafheid: is het object nog intact?
B. Zeldzaamheid: is het object (nu) zeldzaam?
C. Architectuurhistorische representativiteit: is het object van belang vanwege historische of vernieuwende constructiewijze, of stijlkenmerken?
D. Cultuurhisorische representativiteit: Is het object representatief voor de ontwikkelingsgeschiedenis van het gebied?
E. Samenhangendheid: vormt het object een onderdeel van een grotere eenheid?

Het waarderingskader voor overig erfgoed is opgebouwd uit zes criteria:
A. Zichtbaarheid/herkenbaarheid: Is het object nog zichtbaar of herkenbaar in het huidige landschap?
B. Gaafheid: is het object nog intact?
C. Authenticiteit: is het oorspronkelijke karakter behouden?
D. Zeldzaamheid: is het object (nu) zeldzaam?
E. Representativiteit: is het object representatief voor de ontwikkelingsgeschiedenis van Leiden?
F. Samenhangendheid: vormt het object een onderdeel van een grotere eenheid?

Een object kan op ieder criterium maximaal 5 punten scoren, dus in totaal maximaal 30 punten behalen. Objecten die 1-12 punten scoren zijn laag gewaardeerd, objecten met 13-23 punten hebben een waarde ‘middel’ en objecten die 24 of meer punten scoren, zijn hoog gewaardeerd. Met dit waarderingskader wordt zo objectief en meetbaar mogelijk de waarde van de relicten in de stad vastgesteld.
De analyse van de historische kaarten en de productie van de informatiekaarten is uitgevoerd door Vestigia Archeologie en Cultuurhistorie B.V., Monumenten Advies Bureau en RAAP Archeologisch Adviesbureau b.v.
Het waarderingskader is opgesteld door Vestigia Archeologie en Cultuurhistorie B.V.
De waardering van de cultuurhistorische elementen is uitgevoerd door Erfgoed Leiden en Omstreken.

Bij het ontwerpen en samenstellen van deze kaarten is de grootst mogelijk zorgvuldigheid betracht. Desondanks kan Erfgoed Leiden en Omstreken geen aansprakelijkheid aanvaarden voor enige technische, redactionele, typografische of andere fout in de informatie. Ook voor schade, van welke aard ook, die het directe of indirecte gevolg is van handelingen en/of beslissingen die (mede)gebaseerd zijn op de informatie op deze website of de links naar websites van derden, is Erfgoed Leiden en Omstreken niet aansprakelijk.
 
De informatie op deze site wordt regelmatig aangevuld en/of aangepast. Op de dataset is de licentie Naamsvermelding-NietCommercieel-GelijkDelen van toepassing. De informatie en kaartlagen op deze website mogen vrij gebruikt worden (voor niet commercieel gebruik) met vermelding van de bron: Erfgoed Leiden en Omstreken, maar niet zodanig dat de indruk wordt gewekt dat ELeo instemt met uw werk, of er gebruik van maakt.
